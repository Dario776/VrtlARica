Aplikacija VrtlARica: AR vrt za učenje proširene stvarnosti osmišljena je s ciljem da korisnicima pruži interaktivno i edukativno iskustvo učenja osnova AR tehnologija.  Rješavanjem niza interaktivnih zadataka, korisnicima je pružena prilika postaviti virtualni objekt u stvarni svijet koristeći AR marker, kontrolirati pozicije virtualnih objekata korištenjem gumbi ili gesti te pratiti njihove transformacije u realnom vremenu.  

 

Korisnik bira želi li izvršiti interakciju koristeći gumbe ili geste. Prva interakcija je skeniranje horizontalne površine na koju korisnik postavlja virtualnu teglicu. Nakon toga, skeniranjem AR markera pojavljuje se virtualna sjemenka, čiju poziciju korisnik može mijenjati koristeći gumbe za pomicanje u smjerovima gore, dolje, lijevo i desno ili gestama, povlačenjem prsta po ekranu. Cilj je dovesti sjemenku do teglice i time je posaditi, čime započinje proces rasta biljke. Nakon sadnje, korisniku se pored teglice prikazuje virtualna kantica vode. Zadatak je dovesti kanticu do teglice, ponovno koristeći gumbe ili gestu povlačenja. Zalijevanje aktivira sljedeću fazu, u kojoj biljka počinje rasti i mijenjati svoj izgled. Kako bi promijenio razvojnu fazu biljke , korisnik može koristiti gumb za povećanje ili gestu razdvajanja dva prsta na zaslonu. Kada biljka dosegne svoju završnu razvojnu fazu, na njoj se pojavljuju plodovi, a pored nje se prikazuje prazna košara. Korisnik sada može rotirati biljku koristeći gumbe za rotiranje ulijevo i udesno ili gestu povlačenja prsta po zaslonu. Zadatak u ovoj fazi je ubrati plodove s biljke i staviti ih u košaru, pritiskom na plod pa na košaru ili obrnuto. Nakon što su svi plodovi ubrani i smješteni u košaru, pojavljuje se trula biljka, koju korisnik uklanja vraćajući je unatrag kroz faze razvoja koristeći gumb za smanjivanje ili gestu približavanja dva prsta na zaslonu. Na kraju se korisniku prikazuje poruka čestitke i gumb za povratak na početni zaslon.
